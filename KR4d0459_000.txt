# -*- mode: mandoku-view; -*-
#+TITLE: 東庵集
#+DATE: 2015-08-25 00:10:26.166666
#+PROPERTY: ID KR4d0459
#+PROPERTY: BASEEDITION WYG    
#+PROPERTY: JUAN 提要
<pb:KR4d0459_WYG_000-1a>¶
欽定四庫全書　　　　　集部五¶
　提要¶
　　東菴集四卷　　　　　别集類四(元/)¶
　　　　(臣/)等謹案東菴集四卷元滕安上撰安上字¶
　　　　仲禮定州人以薦除中山府教授歴禹城主¶
　　　　簿徴為國子博士轉太常丞拜監察御史以¶
　　　　地震上疏不得逹遂引疾去尋起為國子司¶
　　　　業卒於官元史不為立傳其事實具見於姚¶
<pb:KR4d0459_WYG_000-1b>¶
　　　　燧所作墓碣銘且稱其敏脩篤行學積其躬¶
　　　　道行其家化及其鄉而呉澄文正集亦謂安¶
　　　　上為人乃有學有行而有文者盖亦束脩自¶
　　　　好之士也燧又稱所著有東菴類藁十五卷¶
　　　　江西亷訪使趙秉政板之行世又有易解洗¶
　　　　心管見藏於家而焦竑國史經籍志乃稱安¶
　　　　上東菴稿十六卷與燧所紀卷數不合當由¶
　　　　未見原集而誤近時顧嗣立作元詩選搜採¶
<pb:KR4d0459_WYG_000-2a>¶
　　　　至數百家而安上之集闕焉則其佚久矣今¶
　　　　從永樂大典中裒集編次得詩二百餘篇分¶
　　　　為四卷其詩格以樸勁為主不免稍失之麤¶
　　　　獷而筆力徤舉七言古詩尤有開闔排宕之¶
　　　　致視元末穠豔纎媚之格全類詩餘者又不¶
　　　　以彼易此矣考蘇天爵文類載有安上祭硯¶
　　　　司業先生文一篇而姚燧亦謂其文一本理¶
　　　　義辭㫖暢逹不為險譎非有禆世教者不言¶
<pb:KR4d0459_WYG_000-2b>¶
　　　　是原集當兼載詩文惜永樂大典僅存其詩¶
　　　　其文已無可考也乾隆四十六年九月恭校¶
　　　　上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　總　校　官　(臣/)陸　費　墀¶
